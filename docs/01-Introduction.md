# Samenvatting {-}

De leer- en kwalificatieplicht geldt voor alle kinderen en jongeren in de leeftijd van 5 tot 18 jaar. Jongeren tot 23 jaar die geen startkwalificatie (havo-, vwo- of mbo-2 diploma) hebben gehaald en geen opleiding volgen, worden tot de voortijdig schoolverlaters gerekend. Uitzonderingen hierop zijn jongeren die het niveau van de startkwalificatie niet kunnen halen omdat ze lichamelijke of geestelijke beperkingen hebben. Arnhem heeft te maken met een hoog percentage jongeren dat voortijdig school verlaat. De gemeente maakt er op verschillende manieren werk van om hier verandering in te brengen. De gemeente  wil in 2020 een nieuw lokaal plan maken om het percentage vsv'ers terug te dringen, en gaf  het Verwey-Jonker Instituut opdracht tot een voorbereidend onderzoek  om als basis te dienen voor dit plan.   


In dit onderzoek gaan we allereerst in op de aantallen en het beleid ten aanzien van voortijdig schoolverlaten in Nederland en in Arnhem.    
-	Landelijk is het aantal voortijdig schoolverlaters vanaf het schooljaar 2010-2011 gedaald en vanaf 2016-2017 weer gestegen.     
-	In de subregio Arnhem is in 2017-2018 het percentage scholieren dat vroegtijdig van school gaat 2,12% (t.o.v. 1,89% landelijk). Dat percentage is op het vo 0,42% en op het mbo 6,35%.    
-	De percentages verschillen tussen Arnhemse gebieden, buurten en wijken.   
-	De laatste notitie ‘aanpak voortijdig schoolverlaten’ van de gemeente Arnhem stamt uit 2016 en legt de nadruk op structurele ondersteuning in de leefomgeving van jongeren, waarbij uitgegaan wordt van een vijftal speerpunten. In het onderzoek stellen we vast dat deze speerpunten echter niet meer gebruikt worden bij de vormgeving van het lokale vsv-beleid en aan revisie toe zijn.    

Het onderzoek gaat verder in op wat we weten over voortijdig schoolverlaten uit de (internationale) literatuur, wat eraan ten grondslag ligt (risicofactoren en beschermende factoren in verschillende domeinen waarin jongeren opgroeien) en wat bekend is over interventies op dit terrein. We stellen vast dat:    
-	Vsv niet door één factor veroorzaakt wordt, maar dat meerdere factoren op verschillende levensgebieden (individu, familie, school, omgeving) een rol spelen. 
-	Er nog weinig onderzoek is gedaan naar de relatieve bijdrage van verschillende factoren.    
-	Op basis van interventieonderzoek stellen we vast dat voor het voorkomen van en ingrijpen bij vsv naar meerdere domeinen (individu, familie, school, omgeving) gekeken moet worden. Interventies die integraal werken en aandacht besteden aan school en de (familie)omgeving zullen succesvoller zijn dan interventies die zich alleen richten op het individu.    

Vervolgens gaat het onderzoek in op de huidige zeventien projecten die in het kader van vsv (mede) door de gemeente worden gefinancierd. Daarbij is ingegaan op de opzet en inhoud van de projecten, hun doelen en wat bekend is over de opbrengsten. We stellen vast dat:     
-	Dat partijen uiteenlopende doelen hebben met betrekking tot het voortijdig schoolverlaten. De projecten hebben een adviesfunctie, leiden toe naar school of werk, richten zich op beroepsoriëntatie, bieden hulp aan jongeren of hebben een school- of projectaanbod. Sommige projecten bieden verschillende van deze activiteiten aan.    
-	Niet alle projecten richten zich primair op vsv. Enkele projecten die subsidie ontvangen, richten zich ook op jongeren die nooit een startkwalificatie zullen behalen. Bij deze projecten is het doel de jongeren naar een passende (werk)plek te begeleiden.    
-	De projecten richten zich voornamelijk op het voortgezet onderwijs, maar ook voor het po en mbo zijn er uiteenlopende projecten. Het algemene doel van veel projecten is om jongeren een startkwalificatie te laten halen maar we zien ook dat jongeren na het behalen van deze startkwalificatie worden begeleid. Ook helpen de projecten jongeren die nooit een startkwalificatie zullen behalen.    
-	Alle projecten hebben doelen op het gebied van school. De meeste projecten  richten zich daarbij op de leerling – en bieden bijvoorbeeld hulp met didactische vaardigheden of sociaal-emotionele vaardigheden– en sommige projecten hebben doelen gericht op (het betrekken van) ouders.   
-	De mate waarin projecten zicht hebben op de opbrengsten van het project zijn uiteenlopend. Slechts enkele projecten hebben zicht op de bijdrage van hun project op het gebied van vsv. Veel projecten verwachten een indirecte bijdrage aan het terugdringen van vsv, maar zij weten dit niet zeker. Wel hebben veel projecten zicht op de resultaten op het gebied van de doelen die zij met hun project willen bereiken.     


We hebben de resultaten van het onderzoek met enkele stakeholders in de gemeente besproken. Samen met hen bespraken we ook uitgangspunten voor een toetsingskader dat de gemeente wil ontwikkelen om subsidieaanvragen voor projecten rond vsv te beoordelen. Op de volgende vragen moeten de aanvragen een antwoord kunnen geven:    
-	Hoe draagt het project  bij aan minder losstaande projecten en meer samenwerking?;    
-	Waar en hoe wil ze winst behalen?;    
-	Op welke levensdomeinen richt zij zich?;   
-	Speelt de school een centrale rol in het project?;   
-	Wat is haar bijdrage aan het totale netwerk?;   
-	Waarop is ze gericht (welke doelen en welk beoogd effect)?;   
-	Wat is de plaats van monitoring en evaluatie in de aanvraag?;   
-	Hoe gaat ze met transitiemomenten om?;
-	Hoe draagt zij bij aan langdurige en duurzame hulp (niet loslaten van jongeren)?   

Vsv blijft een punt van aandacht in Nederland. Ondanks de investeringen vanuit de Rijksoverheid, is het aantal vsv’ers in het afgelopen jaar gestegen. Zowel op landelijk, regionaal als stedelijk niveau zijn er aanpakken te onderscheiden. Uit de literatuur is bekend dat vsv niet veroorzaakt wordt door één factor, maar door omstandigheden op verschillende levensdomeinen tegelijkertijd. Toch lijken de meeste interventies zich vooral op één, hooguit twee factoren te richten. Uit de discussiebijeenkomst kwam naar voren dat de school als centrale speler altijd een rol zou moeten hebben en dat daarnaast breder gekeken zou moeten worden. Hierbij moet aandacht zijn voor monitoring en evaluatie en doelen moeten minder algemeen geformuleerd zijn en meer specifiek op het terugdringen van vsv.    



**Dankwoord**
We willen graag iedereen bedanken die heeft bijgedragen aan de uitvoering van dit onderzoek. Dat zijn de mensen die we mochten spreken over hun projecten, de deelnemers aan de discussie over de toekomst van het lokale vsv-beleid van Arnhem en de begeleiders/opdrachtgever van het onderzoek. Hartelijke dank voor de plezierige en constructieve samenwerking. 


