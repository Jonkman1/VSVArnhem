# Aanleiding {-}

Arnhem heeft te maken met een hoog percentage jongeren dat voortijdig de school verlaat. De gemeente zet hier op verschillende manieren op in en wil de komende tijd het percentage vsv'ers terugdringen. De gemeente Arnhem wil in 2020 een nieuw lokaal plan maken voor de aanpak van dit probleem. Met dit plan wil de gemeente tevens bijdragen aan het bredere beleid rondom Jongeren in Kwetsbare Posities en de kansengelijkheid voor jongeren in de gemeente Arnhem vergroten. Ter voorbereiding daarop wil de gemeente een onderzoek uitgevoerd zien dat de basis biedt voor dat nieuwe lokale vsv-plan. Met dit onderzoek wil de gemeente inzicht krijgen in de wetenschappelijke kennis op dit gebied en een overzicht krijgen van de huidige inzet van de gemeente. Tot slot wordt aandacht besteed aan ideeÃ«n over- en criteria voor de toekomstige inzet.
De afgelopen maanden heeft het Verwey-Jonker Instituut dit onderzoek in opdracht van de gemeente Arnhem uitgevoerd. In dit onderzoek hebben we aandacht besteed aan de achtergronden van het probleem, een samenvatting gemaakt van de (inter)nationale literatuur over voortijdig schoolverlaten en een analyse gemaakt van de huidige projecten die de gemeente subsidieert. Op basis van deze informatie heeft er een discussie plaatsgevonden met betrokkenen bij het vsv-beleid in Arnhem over de toekomst van het gemeentelijke beleid.    

*Leeswijzer*
De rapportage is als volgt opgebouwd. We starten met een definitie van en uitleg over vsv in Nederland, geven enkele landelijke en regionale cijfers weer en gaan kort in op het Arnhemse beleid op dit terrein (Hoofdstuk 1, Voortijdig schoolverlaten: beleidscontext en cijfers). In het tweede hoofdstuk (Wat is bekend over vsv uit de (inter)nationale literatuur ?) gaan we in op de resultaten uit de (inter)nationale literatuur over risico- en beschermende factoren en wat bekend is over interventies. Vervolgens bespreken we in het derde hoofdstuk (De huidige inzet in Arnhem) de huidige projecten die door de gemeente Arnhem gefinancierd worden in het kader van vsv. De analyse hebben we gepresenteerd aan een groep nauw betrokkenen bij het vsv beleid in Arnhem en gesproken over het toekomstige vsv-beleid. In het vierde hoofdstuk wordt hiervan verslag gedaan van de discussie en conclusies getrokken (Hoofdstuk 4, Het toekomstig beleid).
