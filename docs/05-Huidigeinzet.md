# De huidige inzet in Arnhem

Nadat we in het eerste hoofdstuk hebben gekeken naar de cijfers en de beleidscontext en vervolgens de literatuur hebben bekeken op de oorzaken van vsv en wat we weten over interventies hebben we ook de Arnhemse inzet op vsv nader onderzocht. In Arnhem wordt op dit moment aan 17 partijen in de stad subsidie verstrekt om programma’s uit te voeren die moeten bijdragen aan het terugdringen van voortijdig schoolverlaten. Door middel van gestructureerde telefonische interviews met de programmaeigenaren hebben we informatie ingewonnen over de opzet en uitvoering van deze programma’s en wie er bereikt worden. Meer specifiek, hebben we eigenaren op de (theoretische) achtergrond van hun programma bevraagd, op welke manier ze hun doelen willen bereiken, op welke doelgroep deze programma’s zich richten, hoe ze financieel ondersteund worden en met welke partijen ze idealiter samenwerken.  
 	Behalve de algemene achtergronden en intenties van deze programma’s hebben we ook de activiteiten in kaart gebracht die in de praktijk uitgevoerd worden. We wilden weten wat het bereik is, de frequentie en omvang van de activiteiten. Ook wilden we weten welke professionals (en vrijwilligers) betrokken zijn en hoe de samenwerking met andere organisaties verloopt. Behalve de achtergronden, de input en de output hebben we naar de uitkomsten gekeken: wat streven de programma’s na qua tussenliggende uitkomsten (e.g. relatie met docent verbeteren) en uiteindelijke resultaten (verminderen van schoolverzuim en schoolverlaten) en in hoeverre hebben ze zicht op de opbrengsten van hun projecten. Wat de precieze effecten zijn, kon uiteraard door de beperkte omvang en duur van het huidige onderzoek niet bloot gelegd worden.

## Overzicht van projecten 

De gemeente financiert uiteenlopende projecten in de gemeente. Van elk project is iemand gesproken. In onderstaand overzicht is te vinden wie we van welk project hebben gesproken en wat zijn/haar functie is (zie Tabel 2). 

TABEL 2

Een deel van de projecten zit nog in de opstartfase of is kortgeleden gestart. Hierdoor waren sommige onderwerpen lastig te bespreken. Zo is het voor aan aantal projecten nog onduidelijk wat de opbrengsten zijn en is het soms nog niet volledig duidelijk hoe het project eruit komt te zien of wie er aan het project mee gaan werken.

**Categorisering van het aanbod**

Het aanbod van projecten dat wordt gefinancierd vanuit de vsv-gelden van de gemeente Arnhem loopt sterk uiteen. De projecten die financiering ontvangen vanuit de gemeente Arnhem om vsv tegen te gaan, richten zich niet allen expliciet op vsv. 
-	Zes projecten richten zich alleen op het voorkomen van vsv;   
-	Zeven projecten richten zich op het voorkomen van uitval en op uitgevallen leerlingen (zowel veelvuldig verzuim als vsv);   
-	Vier projecten hebben geen directe link met vsv, omdat zij zich bijvoorbeeld richten op het tegengaan van kansenongelijkheid of jongeren die nooit een startkwalificatie zullen halen en waarvoor een werkplek wordt gezocht.   

De meeste (11) projecten bieden maatwerk en kijken wat het beste aansluit bij de jongere. Zij kijken welke problematiek er speelt bij een jongere, op welk gebied iemand extra begeleiding nodig heeft, of kijken waar voor iemand de meest passende plek is (school of werk). De overige projecten bieden een standaard programma of richten zich niet direct op jongeren (zij organiseren bijvoorbeeld netwerken of hebben een adviesfunctie).

Op basis van de ingewonnen informatie over de projecten hebben we ze gecategoriseerd, namelijk (1) projecten met een adviesfunctie naar andere organisaties, (2) projecten die jongeren naar school, werk of hulp leiden, (3) projecten die zich richten op beroepsoriëntatie van jongeren, (4) projecten die persoonlijke hulp aan jongeren geven, (5) projecten met een school- of projectaanbod voor jongeren en (6) projecten die doelen hebben voor de medewerkers van het project. Sommige projecten vallen in meerdere categorieën, omdat ze bijvoorbeeld leerlingen begeleiden, maar ook medewerkers opleiden. Een categorie zegt niets over de doelen waarop de individuele projecten zijn gericht. De doelen van de projecten zijn in paragraaf over opbrengsten verder uitgewerkt.

*Categorie 1: adviesfunctie*
Een aantal projecten heeft een adviesfunctie en zij richten zich op het informeren van bijvoorbeeld scholen, ROC’s, bedrijven of hulpverleningsinstanties over bepaalde doelgroepen, of brengen verschillende instanties bij elkaar. Zo worden ROC’s geïnformeerd over het belang van arbeidstoeleiding tijdens de opleidingen, worden (hulpverlenings)instanties geïnformeerd over mogelijkheden op het gebied van arbeid, en worden scholen geïnformeerd over hoe zij met leerlingen met een bepaalde achtergrond om kunnen gaan (zoals leerlingen met een hoog schoolziekteverzuim of nieuwkomers). Er wordt samenwerking opgezocht en samenwerking tussen organisaties versterkt om te voorkomen dat leerlingen uitvallen.

*Categorie 2: toeleiding naar school, werk of hulp*
 	Binnen deze categorie vallen projecten die leerlingen naar school, werk of hulp leiden. Kwetsbare leerlingen die school succesvol af hebben gerond of af zullen ronden – zoals leerlingen die het vso of een mbo niveau 1 of 2 opleiding volgen – worden begeleid naar een werkplek. Dit wordt bijvoorbeeld gedaan door een leerling na afronding vanuit school te blijven begeleiden (en door ook op andere domeinen dan arbeid te focussen). Dit gebeurt ook door aan te sluiten bij reguliere overleggen en leerlingen hierbij aan werkgevers te koppelen. Bovendien worden ervaringsdeskundigen ingezet die leerlingen naar school of werk proberen te leiden.

*Categorie 3: beroepsoriëntatie*
Enkele projecten richten zich op beroepsoriëntatie. Hierbij krijgen jongeren begeleiding in het leren kennen van bedrijven en het aangaan van contacten met bedrijven. Jongeren krijgen bijvoorbeeld sollicitatietrainingen of netwerktrainingen, of lopen een dag mee met bedrijven.

*Categorie 4: persoonlijke hulp aan leerlingen*
Leerlingen die een risico lopen om uit te vallen, worden vanuit veel projecten begeleid. Deze projecten bieden individuele begeleiding en/of groepstrainingen. De begeleiding is gericht op de persoonlijke ontwikkeling van een leerling, lichamelijke of psychische problematiek, didactische ondersteuning of op andere (schoolse) vaardigheden (bij sommige projecten afhankelijk van waar het kind zelf behoefte aan heeft).

*Categorie 5: school- of projectaanbod*
Een paar projecten bieden een apart schoolprogramma binnen of buiten de school. Zo wordt binnen een ROC een apart programma aangeboden voor leerlingen bij wie veel problematiek speelt. Twee projecten hebben buiten een reguliere school een aanbod, waarbij jongeren werken aan projecten.

*Categorie 6: ondersteuning aan medewerkers*
Enkele projecten richten zich niet alleen op het tegengaan van voortijdig schoolverlaten, maar ook expliciet op de ontwikkeling van de medewerkers, zoals mentoren of ervaringsdeskundigen. Er is bij deze projecten structurele ondersteuning voor de medewerkers en soms is het doel om ook medewerkers te helpen een werkplek of opleiding te laten vinden.

*Frequentie*
De mate waarin projecten activiteiten organiseren, loopt sterk uiteen. Zo begeleiden sommige projecten een leerling gedurende een lange periode (soms jarenlang), terwijl anderen op een dag een activiteit organiseren. Een deel van de projecten is op aanvraag van scholen of anderen beschikbaar voor vragen of training.

**Doelgroep**
De doelgroepen van de verschillende projecten lopen sterk uiteen. Een deel van de projecten richt zich op een zeer specifieke doelgroep (bijvoorbeeld Woonwagen-, Roma- en Sinti-kinderen), terwijl andere projecten zich op zeer brede groepen richten (bijvoorbeeld alle kinderen en jongeren die niet naar school gaan en geen startkwalificatie hebben). Hieronder is weergegeven op welke leerlingen de projecten zich richten. Veel projecten richten zich op meerdere doelgroepen.   
-	Zes projecten richten zich op leerlingen in het primair onderwijs (po);   
-	Veertien projecten houden zich bezig met leerlingen in het voortgezet onderwijs (vo). Vrijwel alle projecten houden zich alleen bezig met leerlingen in het vso, pro of vmbo. Enkele projecten staan ook open voor leerlingen met een havo- of vwo-achtergrond, maar deze leerlingen zijn nauwelijks aanwezig bij projecten;   
-	Negen projecten richten zich op mbo-leerlingen. Van deze projecten richt de helft zich op alle niveaus, drie projecten alleen op niveau 1 en/of 2 en één zich op niveau 3 en 4. Drie projecten die zich op een specifiek niveau richten, specificeren hun doelgroep nog verder, door zich bijvoorbeeld voornamelijk te richten op migrantenjongeren of jongeren die een bepaalde opleidingsrichting volgen.   

*Omvang*
De projecten hebben een uiteenlopende omvang. Sommige projecten bereiken jaarlijks enkele tientallen leerlingen. Dit zijn over het algemeen projecten die leerlingen over een langere periode (een jaar) begeleiden. Een aantal projecten bereikt rond de 100 leerlingen per jaar. Verschillende projecten bereiken meer dan 200 leerlingen per jaar. Enkele projecten bereiken jaarlijks meer dan 800 leerlingen. De activiteiten van deze projecten die veel leerlingen bereiken zijn over het algemeen kortdurend. 
Van een paar projecten is onbekend hoeveel leerlingen worden bereikt. Dit komt bijvoorbeeld omdat nog niet alle projecten zijn gestart, of omdat niet alle projecten met leerlingen zelf werken, omdat ze bijvoorbeeld een adviesfunctie voor andere organisaties hebben. 


## Doelen en opbrengsten
Op basis van de factoren die uit de literatuurstudie naar voren komen, hebben we bij de projecten gekeken of ze zich richten op het individu, de omgeving of school. 

*Algemeen*
Veel projecten hebben als algemeen doel om jongeren een startkwalificatie te laten behalen. Daarnaast zijn er projecten die jongeren op een passende werkplek willen brengen. Dit betekent dat zij na het behalen van een startkwalificatie begeleid worden.
Niet alle projecten hebben als doel om jongeren een startkwalificatie te laten halen. Voor sommige jongeren is een startkwalificatie niet haalbaar, bijvoorbeeld omdat ze hiervoor de intellectuele capaciteiten niet hebben. Voor anderen is school (op het moment van begeleiding) niet de meest passende plek, en kunnen jongeren beter naar werk begeleid worden. Ook projecten die jongeren begeleiden die nooit een startkwalificatie zullen halen, krijgen vanuit de vsv-gelden van de gemeente subsidie.

*Leerling*
Een groot deel van de projecten richt zich op de ontwikkeling van leerlingen, waarbij sommige projecten meerdere doelen op het gebied van een individuele leerling hebben. Een deel van de projecten focust op didactische vaardigheden, zoals plannen, samenwerken, het onderhouden van een netwerk, of het in het algemeen aanleren hoe school werkt. Daarnaast focust een deel van de projecten op sociaal-emotionele aspecten en persoonlijke ontwikkeling, zoals het vergroten van zelfstandigheid, zelfvertrouwen, een positief zelfbeeld, motivatie en ontdekken wat je wil en kan. Verder is het bieden van hulpverlening of het leiden naar hulpverlening een doel waar verschillende projecten zich op richten. Het kan hierbij gaan over hulp voor psychische problematiek, maar ook voor praktische zaken (zoals het vinden van huisvesting).

*Gezin*
Enkele projecten betrekken ouders er altijd bij. Ouders krijgen bijvoorbeeld begeleiding in het contact met school of er wordt gezorgd dat zij zelf ondersteuning krijgen. Ongeveer de helft van de projecten betrekt het gezin soms bij het project of vraagt alleen toestemming voor deelname, of verwijst ouders zelf door naar hulpverlening indien nodig. Of het project met ouders werkt kan afhankelijk zijn van de leeftijd, de wens of de problematiek van het kind. Bij enkele projecten zijn er geen doelen voor het gezin, maar kunnen ouders betrokken worden.

*School*
Alle projecten hebben doelen op het gebied van school. Een groot deel van de projecten richt zich – zoals eerder gesteld – op het voorkomen van voortijdig schoolverlaten of het afronden van een opleiding. Bovendien richten sommige projecten zich op het voorkomen van uitval bij werk. Daarnaast richten sommige projecten zich op het teruggaan naar school of naar werk. Enkele projecten richten zich op andere aspecten gerelateerd aan school, zoals jongeren met enig schoolverzuim of het krijgen van een beter beeld van beroepen (en daardoor de goede sectorkeuze), of hebben het verminderen van de leerachterstand als bijvangst. 


**Opbrengsten**

*Zicht op opbrengsten gericht op het verminderen van vsv*    
De mate waarin projecten zicht hebben op de opbrengsten van het project is zeer uiteenlopend. Voornamelijk het zicht op opbrengsten in relatie tot voortijdig schoolverlaten is onduidelijk. Het is voor veel projecten lastig aan te geven wat hun project bijdraagt aan het voorkomen van voortijdig schoolverlaten, omdat een indirect effect verwacht wordt. Het bereiken van doelen op het gebied van didactische vaardigheden, sociaal-emotionele vaardigheden of hulpverlening zouden een bijdrage moeten leveren aan het tegengaan van voortijdig schoolverlaten. Zo verwachten projecten dat beroepsoriëntatie helpt bij het maken van de juiste studiekeuze, waardoor leerlingen minder snel uit zullen vallen. Een ander project waarbij de opbrengsten op het gebied van het tegengaan van vsv onduidelijk is, richt zich expliciet op elementen die kansenongelijkheid tegengaan, waarvan de verwachting is dat jongeren minder snel uit zouden vallen. 
Slechts een enkel project heeft wel zicht op de bijdrage aan het voorkomen van voortijdig schoolverlaten. Zo kan een ROC het percentage vsv’ers (over een langere periode) vergelijken tussen opleidingen waarop een project zich wel of niet heeft gericht.

*Zicht op opbrengsten eigen doelstellingen*
Ook de mate waarin de eigen doelen van een project worden bereikt, is niet voor elk project duidelijk. Ongeveer een derde van de projecten is pas kortgeleden gestart of moet nog starten, waardoor zij nog geen zicht hebben op de opbrengsten. 
Daarnaast heeft een derde van de projecten nauwelijks zicht op de resultaten, en weten zij bijvoorbeeld alleen hoeveel leerlingen mee hebben gedaan aan een project. Deze projecten brengen de resultaten niet structureel in kaart. Zij weten bijvoorbeeld alleen dat een leerling deel heeft genomen aan een bepaald onderdeel en hebben verwachtingen welke vaardigheden een leerling daarmee heeft ontwikkeld, maar dit wordt niet gemeten. Ook is er soms geen (digitaal) registratiesysteem, waardoor niet te achterhalen is wat er met een bepaalde leerling is bereikt binnen een project. Bovendien vinden sommige projecten het soms lastig resultaten in kaart te brengen, omdat zij bijvoorbeeld alleen partijen met elkaar in contact brengen. 
 	De laatste groep projecten heeft wel zicht op de opbrengsten. Aan een enkel project is een wetenschappelijk onderzoek gekoppeld of wordt op landelijk niveau onderzoek gedaan. De overige projecten weten bijvoorbeeld hoeveel leerlingen er zijn bereikt, waar die leerlingen nu zijn en wat het project voor de jongere op heeft geleverd.

*Evaluaties*
Meer dan de helft van de projecten voert onder cliënten en/of met samenwerkingspartners evaluaties uit. Er worden gesprekken gevoerd of vragenlijsten ingevuld, waarmee in kaart wordt gebracht wat iemand heeft bereikt of hoe een project verbeterd kan worden. Projecten die nog moeten starten of recent zijn gestart, hebben soms nog niet nagedacht over de manier waarop zij een project willen evalueren.
 	De meeste projecten willen graag evaluaties uitvoeren en in kaart brengen welke concrete resultaten zijn bereikt. Daarentegen zijn er ook projecten die de administratieve tijd zo kort mogelijk willen houden, en daarom zo min mogelijk willen registreren of evalueren.

**Medewerkers**
Het merendeel van de medewerkers zijn professionals. De achtergrond van deze professionals loopt sterk uiteen. Zo zijn er docenten, consulenten en ambulant begeleiders, maar ook projectmedewerkers met een andere achtergrond. Daarnaast werken enkele projecten met vrijwilligers, waarbij één project vrijwel uitsluitend met vrijwilligers werkt. 
Naast de focus op jongeren, richten sommige projecten zich ook op de ontwikkeling van de medewerkers en/of vrijwilligers. Zo werkt een project met ervaringsdeskundigen die met behulp van dit project zelf op een betere positie terecht moeten komen en hebben andere projecten docenten of mentoren/trajectbegeleiders opgeleid om bepaalde taken uit te voeren.

**Financiële ondersteuning**
Ongeveer een op de drie projecten wordt alleen vanuit de gemeente gefinancierd. De overige projecten (twee derde van de projecten) hebben naast de gemeente ook andere investeerders. De overige investeerders zijn zeer uiteenlopend, bijvoorbeeld scholen/schoolbesturen, fondsen, stichtingen, bedrijven, regionale gelden, of overige subsidie vanuit de gemeente.
 	De projecten zijn vaak toegankelijk voor zowel jongeren uit de gemeente Arnhem als voor jongeren uit andere gemeenten in de regio. Dit komt bijvoorbeeld omdat een project op een school plaatsvindt en de jongeren op de school niet alleen uit de gemeente Arnhem komen (dat geldt voor het voortgezet onderwijs en zeker voor het mbo). Meerdere projecten geven aan dat zij erg blij zijn met de wijze waarop de gemeente hiermee om gaat.
De financiën zijn voor veel projecten lastig. Zij weten niet hoe de financiële ondersteuning er over een tijd uit ziet en of zij het project voort kunnen zetten.


## Conclusie

 	Uit de gesprekken met de partijen die projecten uitvoeren vanuit de vsv-subsidie van de gemeente, blijkt dat partijen uiteenlopende doelen hebben met betrekking tot het voortijdig schoolverlaten. De projecten hebben een adviesfunctie, leiden toe naar school, werk of hulp, richten zich op beroepsoriëntatie, bieden hulp aan jongeren, hebben een school- of projectaanbod, of hebben doelen voor de medewerkers. Sommige projecten bieden verschillende van deze activiteiten aan. Niet alle projecten richten zich primair op vsv. Enkele projecten die subsidie ontvangen, hebben projecten gericht op jongeren die nooit een startkwalificatie zullen behalen. Bij deze projecten is het doel de jongeren naar een passende (werk)plek te begeleiden.
De projecten richten zich voornamelijk op het voortgezet onderwijs, maar ook voor het po en mbo zijn uiteenlopende projecten. Het algemene doel van veel projecten is om jongeren een startkwalificatie te laten halen, maar ook het begeleiden na het behalen van een startkwalificatie wordt door projecten gedaan, of het helpen van jongeren die nooit een startkwalificatie zullen behalen. Alle projecten hebben doelen op het gebied van school. De meeste projecten hebben doelen op het gebied van de leerling – zoals op het gebied van didactische vaardigheden, sociaal-emotionele vaardigheden of hulpverlening – en sommige projecten hebben doelen gericht op het betrekken van ouders.
De mate waarin projecten zicht hebben op de opbrengsten van het project zijn uiteenlopend. Slechts enkele projecten hebben zicht op de bijdrage van hun project op het gebied van vsv. Veel projecten verwachten een indirecte bijdrage van hun project aan het terugdringen van vsv, maar zij weten dit niet zeker. Sommige projecten richten zich expliciet op elementen die samenhangen met vsv. Bovendien hebben veel projecten zicht op de resultaten op het gebied van de doelen die zij willen bereiken.  
Voor veel projecten is het onduidelijk hoe hun financiële situatie er over een tijd uit ziet en zij weten daarom niet of hun project voortgezet kan worden. Dit zorgt ervoor dat projecten veel tijd moeten investeren in het verkrijgen van financiering, wat ten koste gaat van de tijd die aan projectuitvoering kan worden besteed.






 
